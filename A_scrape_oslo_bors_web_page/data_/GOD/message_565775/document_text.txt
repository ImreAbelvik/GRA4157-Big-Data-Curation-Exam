Goodtech iverksetter aksjebasert incentivprogram i tråd med generalforsamlingens vedtak. Konsernets CEO og CFO tegner seg for maksimalt tillatt beløp.

Det vises til retningslinjer for fastsettelse av lønn og annen godtgjørelse til ledende personer i Goodtech ASA ("Goodtech" eller "Selskapet"), som godkjent i ordinær generalforsamling 28. april 2022 ("Retningslinjene for Lederlønn"). Styret har i tråd med Retningslinjene for Lederlønn besluttet å innføre et aksjebasert incentivprogram for ledende ansatte i Selskapet. Programmet innebærer at ledende ansatte gis anledning til å investere i aksjer i Selskapet til markedskurs, og med salgsbegrensninger som gjelder i en periode på tre år ("Begrensede Aksjer"). Forutsatt at den ledende ansatte står i sin stilling ved utløpet av perioden for salgsbegrensningene kan Selskapet tildele vederlagsfrie aksjer til den ledende ansatte ("Matchingaksjer"). Vilkårene for incentivprogrammet er nærmere beskrevet i Retningslinjene for Lederlønn tilgjengelig på www.goodtech.no.

Deltakerne i Programmet har totalt tegnet seg for 359 276 Begrensede Aksjer for et totalt tegningsbeløp på 2,7 MNOK, hvorav konsernets CEO og CFO begge har tegnet for maksimalt mulige beløp. Basert på tegningen av de Begrensede Aksjene, har styret, i henhold til fullmakt tildelt fra generalforsamlingen 28. april 2022, besluttet å forhøye Selskapets aksjekapital med NOK 718 552 ved å utstede 359 276 nye aksjer med pålydende NOK 2. Etter kapitalforhøyelsen vil Goodtechs aksjekapital være på NOK 55 470 852 fordelt på 27 735 421 aksjer med pålydende verdi per aksje på NOK 2 og der hver aksje gir én stemme i Selskapets generalforsamling.  

Følgende primærinnsidere har tegnet seg for aksjer i kapitalforhøyelsen:

- Margrethe Hauge, konsernsjef (CEO), har tegnet seg for 66 533 aksjer
- Øyvind Osjord, Chief Financial Officer (CFO), har tegnet seg for 66 533 aksjer
- Magne Reierson, Chief Operating Officer (COO), har tegnet seg for 19 960 aksjer
- Erling Gresvoll Olsen, Direktør Ettermarked (CSO), har tegnet seg for 66 533 aksjer

Primærinnsidermeldinger i henhold til markedsmisbruksforordningen artikkel 19 er vedlagt. 

Konsernsjef Margrethe Hauge er fornøyd med det nye laget som nå investerer egne penger i selskapet:

«Goodtech har nylig utvidet sitt strategiske målbilde mot 2027, som innebærer flere viktige milepæler de kommende årene. Det er derfor veldig gledelig å se at våre sentrale ledere investerer betydelig av egne midler i selskapet vårt, og den strategiske reisen vi har lagt ut på. Goodtech er i stadig utvikling, og vi skal fortsette å jobbe for å skape kundeverdi og utvikle konsernet innen kjerneområdene robotisering, automasjon og digitalisering i årene som kommer».

I forbindelse med iverksettelsen av incentivprogrammet – og i tråd med konsernets policy for risikostyring, planlegger Goodtech ASA å gjennomføre tilbakekjøp av egne aksjer for å legge til rette for at Selskapet har Matchingaksjer som kan leveres i henhold til vilkårene for programmet. 


For ytterligere informasjon, kontakt:
Margrethe Hauge, CEO Goodtech ASA
Telefon: +47 957 96 920
Email: Margrethe.hauge@goodtech.no 

Øyvind Osjord, CFO
Tlf.: +47 95 04 66 49
e-post: Oyvind.osjord@goodtech.no

Om Goodtech 
Goodtech er en ledende nordisk miljø- og teknologileverandør hvor kjernekompetansen er konsentrert om automatisering, industriell IT, miljøteknologi og avansert industriell produksjonsteknologi. Vår visjon er å være førstevalget for industriell effektivitet. Goodtech er notert på Oslo Børs, omsetter for ca. NOK 500 millioner og har i overkant av 300 medarbeidere i Norge, Sverige og på Åland.

Denne opplysningen er informasjonspliktig etter markedsmisbruksforordningen EU 596/2014 artikkel 19 og verdipapirhandelloven §5-12.