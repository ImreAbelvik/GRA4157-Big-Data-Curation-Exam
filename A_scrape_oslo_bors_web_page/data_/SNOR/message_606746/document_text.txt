Styret i SpareBank 1 Nordmøre har vedtatt å videreføre spareordningen for ansatte i konsernet for 2024. 

Formålet med programmet er å motivere ansatte til å være medeiere i banken og samtidig øke interessen rundt bankens strategi og resultater.

Alle fast ansatte i banken og bankens datterselskaper kan delta i spareordningen. Ansatte inviteres til å spare et fast beløp i måneden for å kjøpe egenkapitalbevis i banken. Ansatte som melder seg inn i spareordningen vil kunne spare et årlig beløp på enten 6.000, 12.000, 24.000, 36.000 eller 48.000 kroner gjennom et månedlig trekk fra lønn i perioden januar 2024 til og med desember 2024. Det er ikke mulig å endre sparebeløp underveis. Sparebeløpet vil bli benyttet til å kjøpe egenkapitalbevis i SpareBank 1 Nordmøre på vegne av de ansatte som deltar i spareordningen. 

SpareBank 1 Nordmøre tar sikte på å gjennomføre kjøp av egenkapitalbevis i markedet så snart som praktisk mulig etter fremleggelsen av resultatene for 1., 2. og 3. kvartal 2024, og, ved behov, i desember 2024.

De ansatte vil få tildelt egenkapitalbevis så snart som mulig etter gjennomføringen av de enkelte tilbakekjøpene. I tillegg vil de ansatte få viderefordelt egenkapitalbevis for siste periode av spareprogrammet i desember 2024. Ansatte vil bli tildelt egenkapitalbevisene til samme kurs som SpareBank 1 Nordmøre betaler, dvs. markedskurs, uten noen form for rabatt. Kjøpskurs og antall egenkapitalbevis ervervet av banken vil meldes i tråd med gjeldende regelverk.

Cirka to år etter oppstart av spareordningen vil banken tildele ansatte som ikke har solgt egenkapitalbevis kjøpt gjennom spareprogrammet i 2024, et gratis egenkapitalbevis for hvert andre egenkapitalbevis tildelt gjennom spareordningen i 2024.

Se vedlagte oversikt over primærinnsidere i SpareBank 1 Nordmøre som har meldt seg inn i spareprogrammet for 2024. Beløpene som oppgis er totale sparebeløp for året. Antall egenkapitalbevis tildelt og kjøpskurs for egenkapitalbevisene som blir solgt til den enkelte primærinnsider i henhold til spareprogrammet, vil bli offentliggjort på tidspunkter for videresalg av egenkapitalbevis til de ansatte.
 
Kristiansund, 15. desember 2023
	

Kontaktperson: 
CFO Steinar Sogn, tlf. +47 906 16 167 / steinar.sogn@bank.no



Denne opplysningen er informasjonspliktig etter verdipapirhandelloven §5-12