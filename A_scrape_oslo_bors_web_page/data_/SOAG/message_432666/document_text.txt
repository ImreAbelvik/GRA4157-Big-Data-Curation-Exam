SpareBank 1 Østfold Akershus viderefører 
spareprogrammet for ansatte i konsernet som ble
igangsatt i 2016, ref. børsmelding 
datert 16. august 2016.

Alle fast ansatte og styre- og varamedlemmer til 
styret i morbanken, samt ansatte i bankens 
datterselskaper EiendomsMegler 1 Østfold Akershus AS
og Nekor Gårdselskap AS kan delta i spareprogrammet
for perioden september 2017 til og med august 2018. 
Banken tilbyr den enkelte ansatte som deltar i
spareprogrammet å spare et totalt beløp på enten
kr 6.000, 12.000 eller 24.000 årlig gjennom 
månedlig trekk fra lønn i spareperioden. 
Ansatte som melder seg inn i spareprogrammet 
forplikter seg til å spare et av beløpene nevnt 
foran gjennom spareperioden, og det er ikke 
mulig å endre beløp underveis.

Sparebeløpet skal benyttes til å kjøpe 
egenkapitalbevis i SpareBank 1 Østfold Akershus 
på vegne av de ansatte som deltar i 
spareprogrammet. SpareBank 1 Østfold Akershus 
eier pt 13.647 egne egenkapitalbevis, 
og banken planlegger å videreselge disse
til de ansatte som deltar i spareprogrammet
til markedskurs uten noen form for rabatt.

Banken tar sikte på å selge egenkapitalbevis 
til de ansatte på tre tidspunkter i løpet av 
spareperioden (fra september 2017 til og med 
august 2018). I utgangspunktet tar banken 
sikte på å videreselge egenkapitalbevis til 
de ansatte på følgende tidspunkter: første gang 
15. desember 2017 og deretter den første 
handledagen etter fremleggelsen av resultat 
for 1. kvartal 2018, samt ca. 16. august 2018 
(etter fremleggelsen av bankens resultat for 
2. kvartal 2018 og siste lønnstrekk i 
spareperioden). To år etter oppstart av 
spareperioden vil banken tildele ansatte som 
ikke har solgt egenkapitalbevis kjøpt gjennom
spareprogrammet i perioden september 2017 
til og med august 2018, et gratis 
egenkapitalbevis for hvert andre egenkapitalbevis
kjøpt gjennom denne spareperioden.

Se vedlegg for en oversikt over primærinnsidere
i SpareBank 1 Østfold Akershus som per 
14. august 2017 har meldt seg inn i 
spareprogrammet for spareperioden september 
2017 til og med august 2018. Beløpene som oppgis 
er totale beløp for denne spareperioden. Antall
egenkapitalbevis tildelt og kjøpskurs for
egenkapitalbevisene som blir solgt til 
den enkelte primærinnsider i henhold til 
spareprogrammet, vil bli offentliggjort på 
tidspunkter for salg av egenkapitalbevis til 
de ansatte.


Moss, 14. august 2017
	
Kontaktperson i banken:
Viseadm.direktør/Investorkontakt 
Lillian E. Lundberg,
Mobil: 480 44 469

Denne opplysningen er informasjonspliktig etter 
verdipapirhandelloven §5-12
