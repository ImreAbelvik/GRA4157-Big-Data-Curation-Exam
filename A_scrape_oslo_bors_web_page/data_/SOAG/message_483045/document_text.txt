SpareBank 1 Østfold Akershus viderefører spareprogrammet for ansatte i konsernet som ble igangsatt i 2016 i samsvar med fullmakt fra bankens representantskap 9. april 2018.

Alle fast ansatte og styre- og varamedlemmer til styret i morbanken, samt ansatte i bankens datterselskap EiendomsMegler 1 Østfold Akershus AS kan delta i spareprogrammet for perioden september 2019 til og med august 2020. Banken tilbyr den enkelte ansatte som deltar i spareprogrammet å spare et totalt beløp på enten kr 6.000, 12.000, 24.000, 36.000 eller 48.000 årlig gjennom månedlig trekk fra lønn i spareperioden. Ansatte som melder seg inn i spareprogrammet forplikter seg til å spare et av beløpene nevnt foran gjennom spareperioden, og det er ikke mulig å endre beløp underveis.

Sparebeløpet skal benyttes til å kjøpe egenkapitalbevis i SpareBank 1 Østfold Akershus på vegne av de ansatte som deltar i spareprogrammet. SpareBank 1 Østfold Akershus eier pt 204 egne egenkapitalbevis. I tillegg til eksisterende beholdning tar banken sikte på å kjøpe egne egenkapitalbevis i markedet for å kunne fordele til ansatte som deltar i spareprogrammet. Banken planlegger å gjennomføre kjøp av egenkapitalbevis til fordeling i spareprogrammet i tre omganger (i tillegg til kjøp i forbindelse med fordeling av bonus knyttet til tidligere spareprogram), i utgangspunktet i november/desember 2019, samt i periodene etter resultatfremleggelser i 2020. SpareBank 1 Markets vil handle egenkapitalbevisene på vegne av banken. 

I utgangspunktet tar banken sikte på å videreselge egenkapitalbevis til de ansatte på følgende tidspunkter: siste halvdel av desember 2019 og deretter så snart som praktisk mulig etter fremleggelsen av bankens resultat for hhv. 1. kvartal 2020 og 2. kvartal 2020. Banken planlegger å videreselge egenkapitalbevis til de ansatte som deltar i spareprogrammet til markedskurs uten noen form for rabatt.
To år etter oppstart av spareperioden vil banken tildele ansatte som ikke har solgt egenkapitalbevis kjøpt gjennom spareprogrammet i denne perioden, et gratis egenkapitalbevis for hvert andre egenkapitalbevis kjøpt gjennom denne spareperioden.

Som referert til over, vil SpareBank 1 Østfold Akershus i forbindelse med spareprogrammet gjennomføre et tilbakekjøpsprogram av egne egenkapitalbevis i tråd med retningslinjene i kommisjonsforordning (EF) nr. 2273/2003 av 22. desember 2003 om gjennomføring av europaparlaments- og rådsdirektiv 2003/6/EF med hensyn til unntak for tilbakekjøpsprogrammer og stabilisering av finansielle instrumenter («Kommisjonsforordningen»). I tråd med Kommisjonsforordningen vil banken kjøpe egenkapitalbevis basert på gjennomsnittlig daglig omsatt volum av bankens egenkapitalbevis, beregnet ut fra volum av egenkapitalbevisene som er omsatt på Oslo Børs de siste 20 handelsdagene før den dato hvert enkelt kjøp gjennomføres. Grunnet lav likviditet i egenkapitalbevisene vil banken måtte vurdere å overstige den anbefalte grensen på 25 % av gjennomsnittlig daglig volum omsatt, dog slik at banken på en enkelt handelsdag maksimalt vil handle 50 % av det gjennomsnittlige daglige omsatte volumet.

Se vedlegg for en oversikt over primærinnsidere i SpareBank 1 Østfold Akershus som per 15. august 2019 har meldt seg inn i spareprogrammet for spareperioden september 2019 til og med august 2020. Beløpene som oppgis er totale beløp for denne spareperioden. Antall egenkapitalbevis tildelt og kjøpskurs for egenkapitalbevisene som blir solgt til den enkelte primærinnsider i henhold til spareprogrammet, vil bli offentliggjort på tidspunkter for salg av egenkapitalbevis til de ansatte.


Moss, 15. august 2019
	
Kontaktperson i banken:
Viseadm. direktør/Investorkontakt Lillian E. Lundberg, Mobil: 480 44 469

Denne opplysningen er informasjonspliktig etter verdipapirhandelloven §5-12