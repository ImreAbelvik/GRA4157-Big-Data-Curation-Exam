Aksjespareordning for ansatte i SpareBank 1 SR-Bank ble innført i 2019. Formålet
med programmet er å motivere ansatte til å være medeiere i banken og samtidig
øke interessen rundt bankens strategi og resultater.

Styret i SpareBank 1 SR-Bank har vedtatt å videreføre aksjespareordning også for
2023. Ansatte inviteres til å spare et fast beløp i måneden for å kjøpe aksjer i
banken. Ansatte som har meldt seg inn i spareordningen kan velge mellom å tegne
seg for aksjer tilsvarende enten NOK 6.000, NOK 12.000,
NOK 24.000 eller NOK 36.000 totalt for perioden januar til
desember 2023. Sparebeløpet som den enkelte ansatte velger å spare i 2023, vil
bli fordelt likt på 12 måneder og skal betales gjennom månedlige trekk fra lønn.
SpareBank 1 SR-Bank vil kjøpe aksjer på vegne av de ansatte som deltar i
spareprogrammet. Banken vil gi de ansatte 30 % rabatt på snitt kjøpskurs. De
ansatte vil bli pålagt 2 års bindingstid på aksjene.

SpareBank 1 SR-Bank tar sikte på å gjennomføre kjøp av aksjer i markedet hvert
kvartal dagen eller dagene etter fremleggelsen av resultatene for henholdsvis
1., 2. og 3. kvartal 2023 samt medio desember 2023. Kjøpskurs og antall aksjer
ervervet av banken vil meldes i henhold til gjeldende regelverk. De to første
tilbakekjøpene er basert på fullmakt gitt til styret i SpareBank 1 SR-Bank på
generalforsamling den 28. april 2022. Styret vil be generalforsamlingen om ny
fullmakt for tilbakekjøp av aksjer i forbindelse med ordinær generalforsamling
13. april 2023.

72,4 % av de ansatte har tegnet seg i aksjespareprogrammet for 2023. Totalt vil
SpareBank 1 SR-Bank måtte kjøpe tilbake aksjer for totalt kr 38.394.000 for
2023. I henhold til fullmakten gitt av generalforsamlingen, er laveste prisen
som kan betales for en aksje kr 25 og den høyeste prisen er kr 250. SpareBank 1
SR-Bank har gitt SpareBank 1 Markets fullmakt til å gjennomføre tilbakekjøpene.

Se vedlagte oversikt over primærinsidere i SpareBank 1 SR-Bank som har meldt
seg inn i aksjespareprogrammet for 2023. Beløpene som oppgis er totalt beløp for
2023 den enkelte har tegnet aksjer for. Antall aksjer som blir tildelt den
enkelte primærinnsider i henhold til spareprogrammet, vil bli offentliggjort på
tidspunkter for videresalg av aksjene til de ansatte.
Denne opplysningen er informasjonspliktig etter verdipapirhandelloven §5-1.